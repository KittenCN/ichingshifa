# 六爻主客勝負占訣
## 【明】 姚際隆《卜筮全書》
1. 醫不執方，兵不執法，堪推大將之才能。謀事在人，成事在天，當究先師之妙論。觀世應之旺衰，以決兩家之勝負，將福官之強弱，以分彼我之軍師。

2. 世為我，應為彼，世旺剋應則勝，應旺剋世則負。【子孫】為我之將軍，【官鬼】為彼之敵帥。

3. 【父母】興隆，立望旌旗之蔽野，金爻空動，側聽金鼓之喧天。

4. 【父母】為旌旗，旺動主兵起；金空動，則聞金鼓聲，金空則響故也。

5. 財為糧草之本根，兄乃伏兵之形勢。

6. 財為糧草，旺多衰少，空為無糧。兄為伏兵，又為奪糧之神，不宜旺動。

7. 木興扶世濟川，宜駕乎輕舟；火旺生身立寨，必安於勝地。

8. 木為舟楫，若動來生扶世身，或水爻，與【子孫】動宜乘舟決戰，以取勝。火為營寨，若旺動生扶世身結寨，必得形勝之地也。

9. 【父母】興持，主帥無寬仁之德，【子孫】得地，將軍有決勝之才。

10. 【父母】持世動，乃主帥不恤士卒，上下離心。若帶【兄弟】凶神，須防自變。【子孫】持世，身旺動，將軍必決勝千里外。以上數節出天玄賦不細解。

11. 水爻剋子，【子孫】強，韓信背水陣，而陳餘被斬。

12. 卦中水爻動，及世持水爻或動，出水爻剋傷【子孫】，若【子孫】旺相得日辰月建生扶，或【子孫】旺動，則可效韓信背水陣，死中求生，而反勝也。

13. 陰象持兄兄剋應，李愬雪夜走，而元濟遭擒。

14. 兄為伏兵，如在內象旺動剋應，乃我伏兵；剋世是他伏兵。若兄在陽象，宜日間伏兄；在陰象，宜夜間伏。如唐憲宗朝李愬雪，夜銜枚而走，直擣蔡城以擒吳元濟也。

15. 世持子而被傷，可效周亞夫堅壁不戰。

16. 世持【子孫】，將必才能可以剋敵。若父動剋宜且固守，以避其鋒不利速戰。如漢景帝時，七國反帝，使周亞夫屯細柳以攻之，中夜軍驚擾亂至帳下，亞夫堅臥不起，深溝高壘數日，乃定遂破七國之兵。

17. 應臨官而遭剋，當如司馬懿固壘休兵。

18. 應持官旺相，彼將才能，我難與敵。雖卦有【子孫】發動，終不能大勝。如三國時司馬懿，自料才能不如孔明，甘受巾幗之辱，堅壘不戰尚矣。

19. 世持衰福得生扶，王翦以六十萬眾而勝楚。

20. 世身雖持，【子孫】衰弱亦難勝敵。若得月建日辰生扶，可效始皇時，王翦以六十萬眾卒，成勝楚之功。

21. 卦有眾官臨旺子，謝元以八千精兵而破秦。

22. 卦有【官鬼】，【父母】雖多而安靜休囚，【子孫】雖少而當權旺動，此乃寡勝眾之象。如晉謝元劉牢之，以八千兵渡江破秦王、苻堅九十萬眾也。

23. 兩子合世扶身，李郭同心而興唐室。

24. 【子孫】為將，世為國君。若卦中有兩子旺動，生扶世身，主國有二將合謀，勝敵之兆。如唐李光弼、郭子儀二人，同心以忠義自勵，終能靖亂復興唐室。

25. 二福刑衝化絕，鍾鄧互隙而喪身家。

26. 若有二子爻，生旺變動，相衝相刑，兩化入死墓絕空，雖勝敵將，必爭權專寵，相殘害之兆。如晉鍾會、鄧艾領兵平蜀，蜀平而嫌隙互生，乃至自相屠戮，身家俱喪。

27. 子化死爻，曹操喪師於赤壁。

28. 【子孫】為我軍卒，若動入死墓空絕，應又剋世或鬼父動傷身世，必致三軍喪命，損兵折將之兆。如曹操誇水軍八十萬，眾乘勢襲吳，而為周瑜、黃蓋火攻所敗。

29. 世逢絕地，項羽自刎於烏江。

30. 世乃一國之君，三軍之帥，最宜旺相，剋應為吉。若被應爻刑衝剋害，而世又休囚，及動入死墓空絕，主將必然不利。如項羽百戰百勝，而一朝兵散，羞見江東父老，自刎烏江也。

31. 水鬼剋身，秦苻堅有淝水之敗。

32. 水鬼旺動，傷剋身世，敵兵必得舟楫渡江之利。如秦苻堅以投鞭斷流之眾，而竟敗於謝元八千渡江之兵也。

33. 火官持世，漢高祖遇平城之圍。

34. 火爻帶鬼，賊寨必近。若火鬼持世，須防困圍，若得【子孫】旺動，雖被圍得勝。如田單之下齊城，若子衰官旺，必致困圍。如漢高祖被匈奴圍於平城，七日乃解。

35. 應官剋世卦無財，張睢陽食盡而斃。

36. 應持鬼剋世卦，又無財，乃是食盡死亡之象。如張巡被圍睢陽城也。

37. 世鬼興隆生合應，呂文煥無援而降。

38.旺鬼持世，乃困圍之象卦，又無財，【子孫】又弱，世又生合應爻，乃兵少食盡降敵之兆。宋呂文煥守襄陽元兵圍之甚，久賈似道隱蔽不援，城中食盡遂降。

39. 外宮子動化絕爻，李陵所以降虜。

40. 子在外宮動，而被應剋世，是我軍遠征，初雖見勝，終必有敗，又化絕爻不免降虜。如漢武時，李陵往事也。

41. 內卦福興生合應，樂毅所以背燕。

42. 內卦【子孫】動，而反生合應爻，傷剋身世，是我將、卒有背主降敵之兆。如燕將樂毅，背燕投趙是也。

43. 鬼雖衰而遇生扶，勿追窮寇。

44. 官爻雖衰，若遇動爻，日辰生扶拱合，是敵兵雖少，必有救援。

45. 子雖旺而遭剋制，毋急興師。

46. 【子孫】雖旺，若被【父母】日辰動爻剋害，彼必有計，不可急攻，攻之必被摧折，雖不大敗亦損軍威，宜緩圖之。

47. 鬼爻暗動傷身，吳王被專諸之刺。

48. 官爻雖靜，而被日辰衝動，旺相剋害身世，必若吳王被專諸之刺。若鬼暗動而被世剋，或子動來救，則如荊軻刺秦王，不中而反自被誅也。

49. 子化官爻剋世，張飛遭范張之誅。

50. 【子孫】化官，生合應而剋害身世，乃是我兵卒謀殺主帥，而欲降敵之象。如後漢張飛素不恤士卒，一日被范彊、張達梟首帳下，順流而投孫權也。

51. 要識用兵之利器，五行卦象併推詳。

52. 土為砲石，金為刀箭，水木為舟，火為營寨；又乾兌為刀，震巽為弓、馬火鎗，坤為野戰類。若此象有剋應之神，宜用此器，以剋敵應爻，官父在此象剋世，宜反防敵人用此器也。仁智勇器之將，豈越於此；攻守克敵，用兵當審於時。
